# [[ Улюбленець ]]

## Глава перша

Аші закінчила хазяйнувати у вітальні, збила з себе пил, задумливо підійшла до вікна і сіла на підвіконні. На вулиці був тихий та заспокійливий літній день. Сонячні промені мерехтливо пробивалися крізь поодинокі хмаринки і красиво підкреслювали одиноку осику що росла на пагорбі, легкий вітерець колихав некошений луг, і навіть Великий Ліс на обрії, що завжди трохи лякав, та всім своїм видом застережував що зайве в нього краще не суватися — виглядав майже привітним і домашнім. Аші із сумом подивилася на стару занедбану ґрунтовку що вела до будинку — кущі реп'яшнику вже майже сховали її під своїм покровом, проте ще де-інде дорога пробивалася назовні, нагадуючи про часи коли по ній було кому їздити. Але люди давно забули про це місце — хтось поїхав, хтось пішов. Останній гість був мабуть майже півтора роки тому — місцевий фермер Семуель. Його сім'я жила за пів години вже декілька поколінь. Діти, двійнята — Ліза та Стефан, Аші їх дуже любила — давно виросли і поїхали з острову. Дружина померла від хвороби кілька років тому. Семуель… Аші не знала що трапилось з Семуелєм. Того запізнього вечора він заїхав в гості, але навіть не заходив. Просто віддав ключі від будинку, попрощався, і, не відповівши на жодне питання — поїхав. На всю округу вони залишились вдвох — з її домашньою улюбленкою Тіною. До початку цього літа.

Аші дивилася на тіні від реп'яшнику, ніби сподіваючись побачити Тіну. Потім струхнула головою — Тіна не прийде. Вже декілька місяців як вона пішла і не повернулась. Звісно і до цього бувало що Тіна пропадала на день, два, декілька разів — навіть майже на тиждень. Але вона завжди поверталась. І завжди зразу бігла до Аші — ластилася до неї, щось говорила — розповідала де вона була, що робила і як за нею сумувала. Звісно, Аші робила вигляд що розуміє все-все що Тіна їй каже, і в свою чергу говорила що теж дуже-дуже сумувала і просила більш так не робити. Мабуть, зі сторони, цей діалог між кішкою і дівчиною виглядав трохи кумедно, але якщо подумати: коли поживеш разом стільки років — то щоб розуміти одна одну особливо і слова не потрібні. З ними просто іноді простіше. Та й дивитися не було кому.

Але того разу Тіна пішла й не повернулася. Аші безплідно кожен вечір чекала її біля дому, бігала шукала по навколишнім полям, навіть одного разу дійшла до Великого Лісу — Тіни й сліду не було. Надія знову її побачити згасала повільно, але незворотно — Аші, при всій своїй романтичній натурі була реалісткою. Хоча іноді, як от сьогодні, їй хотілось посидіти на підвіконні, так само як вони це робили з Тіною, і пороздивлятися околиці, уявляючи як з-за повороту несподівано вийде Тіна і побіжить до неї.

Сонце поволі йшло по небосхилу — день добігав краю, тіні почали подовжуватись та рожевіти, поодинокі хмаринки перетворилися на красиву стелю з купчастих гір. Аші розплющила очі і почала дивитись на захід сонця. Сон ще не до кінця відпустив її, але вона вже не пам'ятала що їй наснилось, розуміла тільки що щось приємне. Сон потроху відходив і з ним солодке відчуття спокою і щастя. Вона знову подивилась на вулицю — тінь від реп'яшнику майже повністю поховала дорогу. Аші зітхнула 